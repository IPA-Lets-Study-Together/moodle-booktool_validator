<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="content-type" content="text/html; charset=utf-8" />
<link rel="stylesheet" type="text/css" href="../css/styles.css" />
<title>Informacijski sustav kao resurs </title>
</head>
<body>
<h1 id="header">Informacijski sustav kao resurs </h1>
<p>Ključna osobina informacije je njena vrijednost. Iako tu vrijednost nije moguće izravno mjeriti, svi ćemo se složiti da postoje određeni kriteriji, odnosno osobine informacije temeljem kojih je odabiremo. U skladu s tim kriterijima određujemo njenu vrijednost, odnosno njen značaj. <br />Posebno su interesantne osobine informacije ovisne o vremenu: pravovremenost i aktualnost. Pravovremenost informacije ovisna je o njenoj dostupnosti u trenutku rješavanja problema. Aktualnost informacije određuje se s obzirom na trenutak kada je podatak nastao, odnosno vrijeme događaja na koji se odnosi. <br />Sa stajališta organizacije, veća aktualnost informacije daje više vremena za prilagodbu organizacije u svrhu ostvarivanja svoje misije i postizanja željene vizije. Jednako tako, manja aktualnost informacije skraćuje vrijeme za prilagodbu organizacije novonastalom stanju u području svog djelovanja. Stoga bi svaka organizacija, bilo profitna ili neprofitna, trebala imati mogućnost prikupljanja, pohranjivanja, pretraživanja, obradu i distribuciju potrebnih informacija.</p>
<p>Upravo bi informacijski sustav1 (IS), temeljen na načelima novih informatičkih tehnologija (IT), trebao omogućiti pravovremenu opskrbu informacijama, kako iz samog sustava tako i iz organizacijske okoline. Automatizacijom materijalnih i informacijskih tokova u skladu s modelom poslovne tehnologije2 (engl.: Business Technology) organizacije, IS/IT bi trebao doprinijeti povećanju fleksibilnosti organizacije u svrhu prilagođavanja potrebnim promjenama.</p>
<p>Jedan od osnovnih koraka kojeg je potrebno poduzeti u današnje vrijeme modernog načina poslovanja jeste kompletna transformacija sadašnjeg, postojećeg stanja u organizaciju koja uči, tj. "učeću organizaciju"3. Jednostavni razlog jest činjenica da je danas znanje moć. Učinkovitost učeće organizacije zasniva se na okomitoj sinergiji razina prikazanih na slici 1.1.</p>
<p><img src="01.png" width="372" height="419" alt="Na slici su prikazane sinergijske razine učenja u organizaciji. Osnovna razina su podaci koji se obrađuju. Povećanjem složenosti upravljanja, obrađeni podatak postaje informacija i to upravo upravljanje informacijama predstavlja drugu razinu. Najsloženija razina upravljanja predstavlja znanje, odnosno dijeljenje baze znanja među čitavom organizacijom." style="display: block; margin-left: auto; margin-right: auto;" /></p>
<p>U skladu sa tumačenjem informacije i podatka, obradom podataka generiraju se informacije.  Tako je, primjerice, enormno velika skladišta registratora i drugih oblika papirnate dokumentacije moguće smjestiti na minijaturne memorijske jedinice. Uz pravilnu strukturu arhiviranja takvi podaci postaju lako upotrebljivi. Obrađivanje tako organiziranih podataka otvara </p>
<p>mogućnost generiranja informacija velikih vrijednosti. Na taj način IS postaje bitan resurs za generiranje informacija.</p>
<p>Tako generiranim informacijama potrebno je <b>upravljati</b> kako bi se postigla željena kvaliteta odvijanja procesa unutar organizacije. Upravljanjem informacija se postiže povećanje njihove vrijednosti. Tako npr. zalihe, ako nije uspostavljen informatički sustav upravljanja, najčešće predstavljaju generator gubitaka, prostornih te financijskih i drugih resursa. Bez korištenja IS/IT-a njihova optimizacija praktično nije izvediva. Naime, za izračunavanje mnoštava operacija te obradbu enormne količine podataka, vjerojatno bi trebalo toliko vremena da bi dobivena informacija o potrebnim zalihama postala bezvrijedna.</p>
<p>Istovremeno upravljanje informacijama i ljudskim potencijalom u organizaciji rezultira upravljanjem znanjem, koje je jedna od osnovnih značajki učećih organizacija. Tada ljudski potencijal podrazumijeva sve djelatnike u organizaciji, skupa s njihovim znanjem, iskustvom i inteligencijom. Ljudski potencijal je nužan za pripremu kvalitetne odluke koja se temelji na upravljanju informacija dobivenih iz informacijskog sustava.</p>
<p>To je razlog zašto se danas IS/IT može smatrati neizostavnim podsustavom skoro svake organizacije, tj. resursom modernih organizacija. Pitanje je samo do koje mjere informacijski sustav i nove informatičke tehnologije mogu doprinijeti povećanju njihove učinkovitosti.</p>
<div></div>
</body>
</html>
